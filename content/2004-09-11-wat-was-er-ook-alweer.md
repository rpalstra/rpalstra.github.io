---
title: Wat was er ook alweer?
author: Riemer Palstra
type: post
date: 2004-09-10T22:46:38+00:00
url: /2004/09/11/wat-was-er-ook-alweer
dsq_thread_id:
  - 4370065771
categories:
  - General

---
Opnieuw zo&#8217;n ontzettende leuke en spannende nachtdienst beleefd, en &#8216;s ochtends rond tien uur thuisgekomen. Met het openbaar vervoer van Schiphol Rijk naar Hellevoetsluis reizen is geen pretje, maar binnenkort zou ik gaan verhuizen richting een appartement in Amsterdam Noord. Na aankomst in het lege huis (mijn ouders waren een weekje weg) zocht ik gelijk mijn bed op en viel als een blok in slaap.

Rond drie uur word ik weer wakker. Op zich gek, want normaal slaap ik wel tot vijf of zes uur, om gelijk daarna het avondeten naar binnen te werken als gecombineerd ontbijt, lunch en diner. Routineus hanteer ik de afstandsbediening en probeer wakker te worden terwijl ik de vreemde beelden van een rokend gebouw in me opneem.

WTC. Het deed mij denken aan het WTC in Amsterdam Zuid. Dat was alleen niet zo groot. Het WTC Schiphol? Tja, daar kan een vliegtuig in terecht komen, maar dat zag er niet zo uit. New York? Ach ja, daar staan die twee torens, ik was er een paar maanden geleden nog in de buurt geweest en had ze uitgebreid vanaf de grond staan bewonderen.

Nico Steenbergen werkte zich een weg door de lange nieuwsuitzending heen, een paar foute schakelingen Amsterdam-Hilversum-Luxemburg kwamen langs, Rick Nieman en Loretta Schrijver hadden een laptop erbij geschoven en keken vol interesse naar de schermen die in het decor waren gebouwd. Ik pakte alvast mijn walkman in &#8211; vanavond op weg naar het werk zou er vast nog wel wat interessants te beluisteren zijn.

_(Dit was er weer een uit de cliche-categorie: Waar was u op&#8230;)_