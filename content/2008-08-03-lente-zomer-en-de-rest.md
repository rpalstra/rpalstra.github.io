---
title: Lente, zomer, en de rest
author: Riemer Palstra
type: post
date: 2008-08-03T10:43:33+00:00
url: /2008/08/03/lente-zomer-en-de-rest
dsq_thread_id:
  - 6081123469
categories:
  - Life
  - truelogiX
tags:
  - anne
  - arno
  - brabant
  - efteling
  - huwelijk
  - jolanda
  - lennart
  - marina
  - rijsbergen
  - tanne
  - tim
  - truelogix
  - zane
  - zundert

---
<img data-recalc-dims="1" decoding="async" src="https://i0.wp.com/palstra.com/images/timanne.jpg?w=1100&#038;ssl=1" alt="Tim en Anne" />

Het huwelijk van Tim en Anne dus. Ik kan het niet anders zeggen, een prachtige en indrukwekkende ceremonie, met als enige smet een ambtenaar van de Burgerlijke Stand die toch enigszins afweek van het gewenste scenario (ik zal er niet teveel over uitwijden, maar het was iets over lente, zomer, etc. In het kort kwam het erop neer dat als je net getrouwd bent het heel erg leuk is, en alles daarna alleen maar achteruit kan gaan. En bedankt!) Verder veel emotionele speeches, lekker eten, een mooi moment met het oplaten van de DreamFlyer lampions en een knallende afsluiting met een heuse vuurwerkshow (en het was nog lang onrustig in Rijsbergen). [Wat plaatjes.][1]

Een huwelijksfeest levert bijna altijd een weerzien met oude bekenden op. Aangezien Tim en ik op dezelfde school hebben gezeten en hetzelfde bedrijf hebben gehad ontkom je daar hier zeker niet aan. Tanne heeft nog steeds dezelfde streken (constatErik), Lennart is nog steeds Lennart (we hebben het nog steeds over dezelfde vlekken) en Arno en ik zijn het na lang beraad met elkaar eens dat we op lange vrouwen vallen (dat Jolanda, Arno&#8217;s vrouw, en 1,75m naast ons stond, hielp denk ik mee). Later op de avond komt zelfs oud-ThinkQuest&#8217;er Zane nog uit Stuttgart aanrijden, en staat truelogiX-collega Marina met haar dochter ook opeens voor mijn neus.

Het door mij zo onschuldig geachte Zundert valt gelijk van zijn voetstuk, als ik vanaf de Belgische grens het dorp binnenrijd en daar gelijk twee borden zie staan voor [een seksclub][2]. &#8216;s Avonds rijd ik weer via Belgie terug en tank bij het Shell station op Hazeldonk-Oost. Nadat ik mij langs een Franse vrachtwagen wurm, krijg ik van de kassamedewerker een Efteling folder en 14 Eftelingzegels in mijn handen gedrukt.

&#8220;Pomp 13? Ah, de gelukspomp. Nou, het treft meneer, u krijgt extra Eftelingzegels!&#8221;

Lachend kijkt Pardoes de Tovernar me aan vanaf de paarse folder. Dit _moet_ gewoon een slechte grap zijn.

 [1]: http://gallery.palstra.com/main.php?g2_itemId=12237
 [2]: http://www.sauna-diana.nl/